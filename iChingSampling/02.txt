坤：元，亨，利牝马之贞。 君子有攸往，先迷后得主，利西南得朋，东北丧朋。 安贞，吉。彖曰：至哉坤元，万物资生，乃顺承天。 坤厚载物，德合无疆。 含弘光大，品物咸亨。 牝马地类，行地无疆，柔顺利贞。 君子攸行，先迷失道，后顺得常。 西南得朋，乃与类行；东北丧朋，乃终有庆。安贞之吉，应地无疆。 
象曰：地势坤，君子以厚德载物。
初六：履霜，坚冰至。
象曰：履霜坚冰，阴始凝也。 驯致其道，至坚冰也。
六二：直，方，大，不习无不利。
象曰：六二之动，直以方也。 不习无不利，地道光也。
六三：含章可贞。 或从王事，无成有终。
象曰：含章可贞；以时发也。 或从王事，知光大也。
六四：括囊；无咎，无誉。
象曰：括囊无咎，慎不害也。
六五：黄裳，元吉。
象曰：黄裳元吉，文在中也。
上六：战龙於野，其血玄黄。
象曰：战龙於野，其道穷也。
用六：利永贞。
象曰：用六永贞，以大终也。